Ahmet Hamdi Tanpınar’ın Huzur Romanı
Metehan Selvi#2023-04-21T17:33:34.001Z
Ahmet Hamdi Tanpınar’ın 1949 yılında yayımlanan Huzur romanı, Türk edebiyatında önemli bir yere sahiptir. Roman, II. Dünya Savaşı öncesinde İstanbul’da geçen hikayesi ve karakterlerinin iç dünyalarına dair betimlemeleriyle öne çıkar. Cumhuriyet aydınının kimlik problemlerini, Osmanlı kültürü, medeniyeti ve müziğini ele alan Tanpınar, modern kurgu tekniği, iç monolog ve bilinç akışı gibi özellikleri kullanarak Türk romanına yeni bir anlatım tekniği kazandırmıştır.

Huzur, dört bölümden oluşmaktadır ve her bir bölüm belli başlı dört karakterin adını taşır: İhsan, Nuran, Suat ve Mümtaz. Romanın merkezinde ise Mümtaz karakteri bulunmaktadır. Milli Mücadele yıllarında Anadolu’da ailesini kaybeden Mümtaz, İstanbul’a gelerek amcasının oğlu İhsan’ın evine yerleşir ve Galatasaray Lisesi’ni ve edebiyat fakültesini bitirir. Aynı zamanda şiir yazan Mümtaz, Nuran’a aşık olur. Ancak Nuran’ın boşandığı kocasına dönme kararı, Mümtaz’ı bunalıma sokar. Mümtaz ile aynı anda Nuran’a aşık olan Suat ise, Nuran’ın Mümtaz’ı tercih etmesi üzerine intihar eder ve bu durum Mümtaz ile Nuran’ın birbirlerinden uzaklaşmasına neden olur. Mümtaz’ın buhranı, II. Dünya Savaşı’nın başladığı gün yaşadığı bir olayla zirveye çıkar.

Huzur, Türk edebiyatının önemli yapıtlarından biri olarak kabul edilir. Tanpınar’ın İstanbul’un tabiatını, semtlerini ve mimari güzelliklerini ele alış şekli, romanın estetik değerini artıran unsurlardan biridir. Berna Moran’ın belirttiği gibi, romanın en büyük orijinalitesi ve değeri, aksiyonunda değil, psikolojik muhtevasındadır. Tanpınar, romanıyla, Batı müziği formu olan senfoniye yaklaştırma arzusunda olduğunu ifade eder.
